## Methodische verantwoording

### Dataset

Tijdens het maken van deze Data Story viel Rusland Oekraïne binnen, met
een oorlog tot gevolg. De Tegenlichtredactie richtte haar aandacht
begrijpelijkerwijs op deze ontwikkeling en de betekenis ervan voor de
toekomst van Europa, handel, geopolitiek, energie en
(des)informatievoorziening. Hierdoor is het maakproces van deze Data
Story anders verlopen dan voorzien. Zo misten we van een aantal oudere
afleveringen van Tegenlicht de transcripten nog maar door de oorlog is
het niet meer gelukt deze transcripten beschikbaar te maken. Aangezien
onduidelijk was hoe de situatie in Oekraïne zich zou ontwikkelen, hebben
we besloten niet niet op te wachten. Een alternatief boden de
ASR-transcripten: transcripten van een automatische spraakherkenning.
Echter, de ASR herkent alleen Nederlands en dat betekent dat Engelse
teksten niet of verkeerd herkend worden. Een term als 'CO2'
bijvoorbeeld, wordt door spraakherkenning herkend als 'seo twee'. Dat
maakt het analyseren van ASR-transcripten problematisch. Omdat deze data
daardoor incompleet en wezenlijk anders zijn dan de transcripten, hebben
we ervoor gekozen ze niet te gebruiken.

### Kalenderjaren

Hoewel televisieprogramma's worden gemaakt per seizoen, hebben we bij de
analyses gekozen voor analyses per kalenderjaar. We verwijzen regelmatig
naar het [Archief van de
Toekomst](https://avdt.vpro.nl/browse?layout=episode_timeline&layoutParam=theme&search=%7B%22all%22%3A%22oekraine%22%7D&mode=simple),
de website die naar aanleiding van 20 jaar Tegenlicht is ontwikkeld.
Daarvoor zijn de afleveringen ook per jaar gegroepeerd. Om de relatie
tussen de informatie in het AvdT en onze analyses begrijpelijker te
maken, hebben we gekozen voor dezelfde benadering.

### Thema's

De redactie van Tegenlicht heeft elke aflevering aan een van twintig
thema's gekoppeld. Hoewel daar een thema Technologie bij zit, hebben we
besloten specifieke analyses met betrekking tot dit thema weg te laten,
omdat deze niet tot meer inzicht bleken te leiden. Dat heeft er onder
andere mee te maken dat elke aflevering onder meerdere thema's kan
vallen en de thematische indeling daarmee niet voldoende representatief
om betekenisvol te zijn voor analyses.

### Specifieke termen

Om de aandacht voor technologie in Tegenlicht te meten, hebben we vooral
gekeken naar het aantal keer dat bepaalde woorden voorkomen in de
dataset. Daarbij is het de kunst om de meest relevante woorden te
selecteren. Ontbreken er relevante woorden, dan vallen de resultaten met
betrekking tot in dit geval 'technologie' lager uit en lijkt
'technologie' minder aanwezig dan het in de realiteit is. Daarnaast kan
het voorkomen dat woorden meerdere betekenissen hebben en dan valt het
resultaat juist hoger uit dan terecht zou zijn. De term 'klimaat' wordt
bijvoorbeeld niet alleen gebruikt in termen van 'milieu' maar ook in
termen van 'economisch klimaat'; 'AI' komt ook voor in de kreet 'ai ai
ai'. De gebruikte software kan geen onderscheid maken tussen deze
betekenissen en telt ze dus allebei. Vandaar dat we ervoor kozen op een
beperkt aantal specifieke termen te analyseren.

### Percentages

We hebben ervoor gekozen relatieve grafieken op te nemen, die
percentages tonen in plaats van absolute aantallen. We kozen hiervoor
omdat de lengte van individuele afleveringen alsmede het aantal
afleveringen per jaar wisselt. Bij de percentages hebben we gekeken naar
het aandeel van het betreffende aspect ten opzichte van het totaal
aantal woorden. Een percentage van bijvoorbeeld 0.12 betekent
bijvoorbeeld dat van elke 1000 woorden er 12 hits waren met de gebruikte
zoekterm. We hebben de gegevens relatief gevisualiseerd. De percentages
zijn laag en niet zo relevant, het gaat om het beeld en de algemene
ontwikkelingen. Daarom noemen we de percentages niet expliciet maar ze
zijn wel opgenomen in de interactieve visualisaties.
